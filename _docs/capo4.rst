=====================================
Capo 4 - Partecipazione dei cittadini al procedimento amministrativo
=====================================

Art. 16 - Intervento nel procedimento
-------------------------------------

1. L’Amministrazione garantisce la possibilità di intervenire nel procedimento a tutti i soggetti: 

   a) destinatari diretti del provvedimento finale; 
   
   b) nei confronti dei quali è presumibile che il provvedimento finale produca i suoi effetti; 
   
   c) portatori di interessi pubblici o privati, nonché portatori di interessi diffusi, ai quali il provvedimento possa arrecare pregiudizio. 
   
2. La partecipazione al procedimento è realizzata mediante: 

   a) la visione e l’accesso agli atti del procedimento, fatti salvi i casi nei quali tale possibilità sia esclusa o limitata da disposizione di legge o di regolamento; 
   
   b) la  presentazione  al  responsabile  del  procedimento  di  memorie  scritte  o  di  documenti illustrativi inerenti lo stesso procedimento. 
   
3. Il  responsabile  del  procedimento  valuta  ogni  documento  prodotto  dai  soggetti  di  cui  al  comma  1  in  relazione  allo  sviluppo  dell’istruttoria,  alla  ponderazione  degli  interessi e all’adozione del provvedimento finale. 

|

Art. 17 - Comunicazione dei motivi ostativi all’accoglimento dell’istanza
-------------------------------------------------------------------------

1. Nei  procedimenti  ad  istanza  di  parte  il  responsabile  del  procedimento,  prima  di  provvedere  all’adozione di un  provvedimento negativo, comunica tempestivamente  ed in forma scritta agli istanti, in aggiunta alle indicazioni di cui al precedente articolo 6: 

   a) i motivi che ostano all’accoglimento della domanda; 
   
   b) l’avvertenza   che, entro il  termine di dieci giorni dal ricevimento della comunicazione, gli istanti hanno il diritto di   presentare per iscritto le loro osservazioni, eventualmente corredate da documenti; 
   
   c) l’avviso che la comunicazione interrompe i termini per concludere il procedimento, che iniziano nuovamente a decorrere dalla data di presentazione delle osservazioni o, in mancanza, dalla scadenza del termine entro il predetto termine di dieci giorni. 
   
2. L’eventuale  riesame  dell’istanza, qualora  siano  coinvolte  nell’istruttoria  varie  Amministrazioni, può avvenire anche tramite apposita conferenza dei servizi.  

3. Dell’eventuale mancato accoglimento è data ragione nella  motivazione del provvedimento finale. 

4. Le  disposizioni  di  cui  al  presente  articolo  non  si  applicano  alle  procedure  concorsuali  e  ai  procedimenti  in  materia  previdenziale  e  assistenziale  sorti  a  seguito di istanza di parte e gestiti dagli enti previdenziali.

|

Art. 18 - Conclusione e chiusura del procedimento
-------------------------------------------------

1. Ove  il  procedimento  consegua  obbligatoriamente  ad  un’istanza,  ovvero  debba  essere   iniziato   d’ufficio, viene sempre   concluso   mediante l’adozione di un provvedimento  espresso, previa chiusura  dell’istruttoria  da  parte  del  responsabile  del  procedimento,  che  è  tenuto  a  trasmettere  la  proposta  di  provvedimento  all’organo  competente  per  la  relativa  adozione,  qualora  non  debba  direttamente  provvedervi,  nei  termini  stabiliti  dall’art.  6,  comma  2,  della  legge  regionale  n.  10/1991 e successive modifiche e integrazioni. 

2. L’organo  competente  ad  adottare  il  provvedimento  finale  si  conforma  ai  risultati  dell’istruttoria condotta dal responsabile del procedimento o motiva le ragioni del suo dissenso. 

3. Il procedimento amministrativo si intende concluso: 

   a) per  i  procedimenti  nei  quali  vi  sia  necessità  di  provvedimento  espresso,  con  l’adozione del provvedimento stesso; 
   
   b) per i procedimenti con segnalazione certificata di inizio dell’attività, da quando decorre  il  termine  di  sessanta  giorni  entro  cui  l’Amministrazione  può  adottare  motivato  divieto  di  prosecuzione  dell’attività  e  di  rimozione  degli  eventuali  effetti dannosi di essa; 
   
   c) per  i  procedimenti  ad  istanza  di  parte,  il  procedimento  si  intende  concluso  per  silenzio assenso alla scadenza del termine di conclusione del procedimento. 
   
4. Nel caso di accordi sostitutivi del provvedimento finale di cui al successivo art. 22 del  presente  Regolamento,  il  procedimento  si  conclude  con  la  sottoscrizione  dell’accordo,  salvo  i  casi  in  cui  la  legge  stabilisca  che  il  contenuto  del  medesimo  debba essere trasfuso in un atto. 

5. Il responsabile provvede alla chiusura del procedimento quando: 

   a) il procedimento sia stato interrotto o sospeso e l’interessato non abbia prodotto la documentazione integrativa essenziale richiesta nei termini stabiliti; 
   
   b) il procedimento sia stato oggetto di formale rinuncia da parte dell’interessato. 
   
6. Agli   interessati   va   comunicata   l’adozione   del   provvedimento   finale.   Nella   comunicazione   devono   essere   indicati   il   termine   e   l’autorità   cui   è   possibile   ricorrere.
