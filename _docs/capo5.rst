==================
Capo 5 - Semplificazione Amministrativa
==================

Art. 19 - Principi e criteri
-----------------------------

1. Al  fine  di  garantire  la  piena  applicazione  dei  principi  di  trasparenza,  efficacia,  efficienza  ed  economicità  dell’azione  amministrativa  ed  eliminare  le  procedure  non   necessarie   alla   correttezza   sostanziale   dell’attività   amministrativa,   ogni  Settore   del   Comune   provvede   stabilmente   alla   revisione   dei   procedimenti   amministrativi   di   propria   competenza   secondo   i   principi,   le   finalità   e   le   metodologie proprie della semplificazione amministrativa. 

2. La  semplificazione  amministrativa  è  finalizzata  principalmente  al  conseguimento  di   effetti   e   risultati   migliorativi   per   il   cittadino. Di  ogni operazione  di semplificazione va valutato  preventivamente  e  verificato  successivamente  l’impatto sul cittadino e sull’organizzazione comunale. 3.La  semplificazione,  oltre  a  razionalizzare  le  fasi  dei  procedimenti  amministrativi,  introduce  nell’attività  amministrativa  l’utilizzo  di  tutti  gli  strumenti  giuridici  e  tecnologici utili al buon andamento complessivo. 4.Il  Comune  incentiva  l’uso  della  telematica,  nei  rapporti  interni,  con  altri  enti  e  altre amministrazioni e con i privati.

|

Art. 20 - Conferenza dei servizi
---------------------------------

1. Il  responsabile  del  procedimento,  quando  deve  acquisire  concerti,  intese,  nulla-osta  o  assensi  comunque  denominati di altre amministrazioni pubbliche o quando ritiene  opportuno  effettuare  un  esame  contestuale  di  una  pluralità  di  interessi  pubblici  coinvolti  in  uno  stesso  procedimento  amministrativo,  può  proporre  al  dirigente  o  indice,  anche  per  via  telematica,  una  conferenza  di  servizi,  alla  quale  devono  essere  invitati  i  rappresentanti  o  i  dirigenti  delle  amministrazioni  ed  enti  interessati  o  i  funzionari  dagli  stessi  delegati  ed  i  funzionari  addetti  agli  uffici  competenti ad esprimere il concerto, l’intesa, il nulla-osta o l’assenso. 

2. La conferenza di servizi è sempre indetta per speciali casi previsti dalla legge e la convocazione della prima riunione deve indicare l’oggetto della determinazione e deve  essere  recapitata  al  destinatario  entro  i  tre  giorni  feriali  antecedenti  la  data  della  convocazione,  che  può  essere  concordemente  rideterminata  secondo  le  modalità  e  con  l’intervento  dei  soggetti,  anche  portatori  di  interessi  qualificati,  organi ed uffici previsti dalla legge. 

3. La  conferenza  di  servizi  può  essere  convocata  anche  per  l’esame  contestuale  di  interessi coinvolti in più   procedimenti  amministrativi connessi, riguardanti medesimi attività o  risultati. In tal caso, la conferenza è  indetta,  previa  formale  intesa,  da  quella  delle  amministrazioni  che  cura  l’interesse  pubblico  prevalente. Per i lavori pubblici trova applicazione l’art. 10 del D.Lgs. 12 aprile 2006 n. 163 e successive modifiche e integrazioni.

4. Nelle procedure di realizzazione di opere pubbliche o attività di interesse pubblico, sottoposte  anche  ad  autorizzazione  paesaggistica  ovvero  valenza  ambientale,  la  conferenza di servizi si esprime su un progetto preliminare al fine di indicare quali siano  le  condizioni  per  ottenere  sul  progetto  definitivo  le  intese,  i  pareri,  le  concessioni,  le  autorizzazioni,  le  licenze,  i  nulla-osta  e  gli  assensi  comunque  denominati,  richiesti  dalla  normativa  vigente.  Alla  conferenza  sono  convocati  i  soggetti   proponenti   il   progetto   dedotto   in   conferenza,   alla   quale   gli   stessi   partecipano senza diritto di voto. Alla conferenza possono partecipare senza diritto di   voto   i   concessionari   e   i   gestori   di   pubblici   servizi,   nel caso in cui   il   procedimento  amministrativo  o  il  progetto  dedotto  in  conferenza  implichi  loro  adempimenti,  ovvero,  abbia  effetto  diretto  o  indiretto  sulle  loro  attività.  A  tali  organismi    è    inviata    anche    per  via    telematica e con congruo  anticipo comunicazione della conferenza  dei  servizi. Alla   conferenza   possono, altresì,   partecipare senza  diritto di voto le  amministrazioni  preposte  alla  gestione  delle  eventuali misure pubbliche di agevolazione. 

5. All’esito  dei  lavori  della  conferenza  di  servizi o  scaduti  i  termini per l’emissione  di  pronunce  o  pareri  previsti  dalla  legge,  l’Amministrazione  procedente  adotta  la  determinazione  motivata  di  conclusione  del  procedimento,  che sostituisce  a  tutti  gli effetti ogni autorizzazione,o altro atto di assenso previsto per legge. Qualora la manifestazione di  volontà  dell’Amministrazione  convocata  sia  di  competenza  di  organi  collegiali  o  politici,  il  rappresentante  dell’Amministrazione  sottopone  la  proposta   di   conclusione   all’organo   competente   prima   della   chiusura   della   conferenza.  

6. La mancata partecipazione alla conferenza di servizio ovvero la ritardata o mancata adozione  della  determinazione  motivata  di  conclusione  del  procedimento  sono  valutate  ai  fini  della  responsabilità  dirigenziale  o  disciplinare  e  amministrativa,  nonché  ai  fini  della  attribuzione  della  retribuzione  di  risultato,  fatto  salvo  il  diritto  del privato di dimostrare il danno subito per mancata conclusione del procedimento.  

7. Si  considera  acquisito  l’assenso  in  caso  di  mancata  definitiva  espressione  della  volontà  dell’amministrazione  rappresentata e  la  mancata  partecipazione  di  uffici  dell’Amministrazione  regolarmente  convocati  equivale  ad  assenso.  Le  ipotesi  di  dissenso e della relativa manifestazione sono quelle disciplinate dalla legge.

|

Art. 21 - Formalizzazione degli esiti della Conferenza di servizi
-----------------------------------------------------------------

1. Gli  esiti della Conferenza dei  servizi sono formalizzati mediante la  redazione  di  apposito  verbale,  nel  quale  sono  riportati  tutti  gli  elementi  discussi,  nonché  le  determinazioni finali assunte. 2.Il verbale è sottoscritto da tutti i partecipanti alla Conferenza e costituisce: 

   a) atto  istruttorio  essenziale, qualora per la conclusione  del  procedimento sia  comunque necessaria l’adozione di un provvedimento amministrativo; 
   
   b) atto  finale  del  procedimento,  qualora  in base  a  disposizioni  di legge o di regolamento  sia  possibile  definire,  già  in  sede  di  conferenza  dei  servizi, la  volontà dell’Amministrazione.
   
|

Art. 22 - Accordi integrativi o sostitutivi del provvedimento
-------------------------------------------------------------

1. In  accoglimento  di  osservazioni  e  proposte  presentate  da  soggetti  coinvolti  nel  procedimento,   il   responsabile   o   l’organo   competente   per   l’adozione   del   provvedimento finale, possono stipulare, senza pregiudizio dei diritti dei terzi, e in ogni  caso  nel  perseguimento  del  pubblico  interesse,  accordi  con  gli  interessati  al  fine  di  determinare  il  contenuto  discrezionale  del  provvedimento  finale  ovvero  il  contenuto in sostituzione di questo. 

2. Il responsabile del procedimento o l’organo competente per  l’adozione del provvedimento finale, possono ricorrere inoltre    all’accordo quando il contemperamento  degli  interessi pubblici e privati  oggetto  del  procedimento  richieda, per la piena efficacia del provvedimento da adottare, impegni delle parti anche eccedenti la disciplina ordinaria del procedimento. 

3. In  particolare,  gli  accordi  possono  prevedere  in  capo  alle  parti  impegni  reciproci  anche  economici  quali  procedure  semplificate,  riduzioni o  esenzioni  di  tributi  e  canoni  dovuti  all’Amministrazione,  affidamenti  di  gestioni,  concessioni  d’uso, servizi, forniture o opere  aggiuntive o complementari in  favore dell’Amministrazione e altri oneri civici. 

4. Gli accordi possono altresì essere a carattere sperimentale o provvisorio e prevedere procedure per il monitoraggio, la riforma e la revoca dei provvedimenti correlati. 

5. L’organo  competente  per  l’adozione  del  provvedimento  finale  quando,  a  seguito  dell’intervento nel procedimento dei soggetti legittimati, decida di concludere con gli  interessati  un  accordo  integrativo  o  sostitutivo  del  provvedimento  finale,  definisce  preventivamente  le  motivazioni  e  le  ragioni  di  opportunità  che  ne  consigliano  la  stipula,  nonché  le  linee  e  i  contenuti  di  massima  del  medesimo.  Il  responsabile  del  procedimento  predispone  il  calendario  di  incontri  cui  invitare,  separatamente  o  contestualmente,  il  destinatario  del  provvedimento  ed  eventuali  controinteressati. 

6. Gli  accordi  di  cui  al  presente  articolo  debbono  essere  stipulati,  a  pena  di  nullità,  per  atto  scritto,  salvo  che  la  legge  disponga  altrimenti.  Ad  essi  si  applicano,  ove  non diversamente previsto, i principi del codice civile in materia di obbligazioni e contratti in quanto compatibili. 

|

Art. 23 - Accordi fra Amministrazioni e convenzioni
---------------------------------------------------

Ai fini della semplificazione amministrativa, i  dirigenti di Settore promuovono la conclusione  di  accordi  e  la  stipula  di  convenzioni  con  le  altre  amministrazioni  per  disciplinare   lo   svolgimento   coordinato   di   attività   di   interesse   comune e per incentivare l’uso della telematica per lo scambio di dati.

|

Art. 24 - Accesso ai documenti amministrativi
---------------------------------------------

1. Al  fine  di  favorire  la  partecipazione,  di  assicurare  la  trasparenza  dell’attività  amministrativa  e  di  garantire  lo  svolgimento  imparziale  della  stessa,  chiunque  vi  abbia  interesse  per  la  tutela  di  situazioni  giuridicamente  rilevanti  ha  diritto  di  accesso  ai  documenti  amministrativi  nei  confronti  dei  soggetti  di  cui  al  comma  3  del precedente art. 2 , secondo le modalità previste dalle disposizioni legislative di cui alla legge 7 agosto 1990 n. 241 e successive modifiche ed integrazioni, nonché del vigente regolamento per l’esercizio del diritto di accesso. 

2. Ai  fini  suindicati  è  considerato  documento  amministrativo  ogni  rappresentazione  grafica  o  di  qualunque  altra  specie  del  contenuto  di  atti  formati  dalla  pubblica  amministrazione, anche se trattasi di atti interni o di atti comunque utilizzati ai fini dell’attività amministrativa. 

3. Il  diritto  di  accesso  di  cui  agli  articoli  22  e  seguenti  della  legge  7  agosto  1990  n.  241  e  successive  modifiche  ed  integrazioni,  si  esercita  nei  confronti  dei  soggetti  del Comune e costituisce principio generale della relativa attività amministrativa. 

4. Sono  applicabili  i  casi,  previsti  da  specifiche  disposizioni  di  legge, di  esclusione  e  limitazione del diritto di accesso; l’Amministrazione ha facoltà di differire l’accesso ai  documenti  fino  a  quando  la  relativa  conoscenza  può  impedire  o  comunque  gravemente ostacolare lo svolgimento dell’azione amministrativa. 

5. Trascorsi  trenta  giorni  dalla  richiesta,  senza  che  sia  stato  consentito  l’accesso,  questo  si  intende  rifiutato.  Il  rifiuto,  il  differimento  e  la  limitazione  dell’accesso  possono essere opposti solo nei casi previsti dall’articolo 25 della legge n. 241 del 1990 e successive modifiche ed integrazioni. 6.Salve le disposizioni legislative vigenti concernenti i ricorsi giurisdizionali, contro il rifiuto dell’accesso ai documenti  amministrativi  è  ammesso  ricorso  al  Direttore  Generale, o in caso di sua mancata nomina, al Segretario Generale. 


Art. 25 - Segnalazione certificata di inizio attività
-----------------------------------------------------

1. La segnalazione certificata di inizio attività (S.C.I.A.) è titolo idoneo a consentire di iniziare un’attività imprenditoriale,   commerciale o artigianale, in luogo dell’atto amministrativo  abilitativo, decorsi 60 giorni  dalla data  di  presentazione  della  segnalazione all’Amministrazione Comunale da parte del soggetto interessato, in  ragione  dell’attività  di  verifica,  di  cui  al  successivo  comma  6,  dalla  stessa  esercitata . 

2. I  casi in  cui  una  attività  può essere intrapresa sulla base della segnalazione certificata di inizio attività sono stabiliti dalla legge o da regolamento. 

3. L’interessato, nel rispetto delle formalità di presentazione previste dalla legge, dà    comunicazione alla  stessa Amministrazione competentedell’inizio dell’attività.  

4. La S.C.I.A. deve indicare: 

   a) le generalità del richiedente; 
   
   b) le  caratteristiche  specifiche  dell'attività  da  svolgere, anche  attraverso  una  relazione descrittiva. 
   
5. Alla S.C.I.A.sono inoltre allegati o inseriti contestualmente: 

   a) le  dichiarazioni,  per  mezzo  di  autocertificazioni  e  di  atti  di  notorietà,  del  richiedente,   che   indichino   la   sussistenza   dei   presupposti, ivi compreso il versamento di eventuali tasse e contributi, e dei requisiti prescritti dalla legge per lo  svolgimento  di  quell'attività,  anche  attraverso  perizie  giurate  sostitutive  di  accertamenti tecnici; 
   
   b) i dati necessari per verificare il possesso o conseguimento di particolari requisiti soggettivi, quando la norma lo richieda.

6. L’attività  oggetto  di  segnalazione  può  essere  iniziata  decorsi  30  giorni  dalla  data  di  presentazione  della  segnalazione  alla  Amministrazione.  In  tal  caso,  il  responsabile   del   procedimento,   accertata   la   carenza   dei   requisiti   e   dei   presupposti  richiesti  dalla  legge,  qualora  verifichi  la  necessità  di  ulteriore  documentazione,   provvede   a   richiederla   all’interessato   una   sola   volta.   La   richiesta  non  sospende  l’attività  avviata.  Detta attività di verifica deve svolgersi entro il termine di 60 giorni dal ricevimento della segnalazione di cui al presente articolo,  entro  il  quale  termine  va  adottato,  ricorrendone  i  presupposti  di  legge,  motivato  provvedimento,  da  notificare  all’interessato,  con  il  quale  si  dispone  il  divieto  di  prosecuzione  di  attività  e  la  rimozione  degli  eventuali  effetti  da  essa  derivanti.  Qualora  sia  possibile  conformare  l’attività  alla  normativa  vigente,  il  responsabile  del  procedimento  fissa  i  termini,  comunque  non  inferiori  a 30  giorni, entro i quali l’interessato provvede alla regolarizzazione. 

7. Nel caso di esito positivo dei controlli, il responsabile del procedimento dispone l’archiviazione della S.C.I.A. 

8. È fatto comunque salvo il  potere dell'Amministrazione di assumere determinazioni in via di  autotutela ai sensi del  combinato  disposto  degli  articoli  21-quinquies e 21-nonies, L. 241/90 e s.m.i., e dell’art. 37, L.r. 10/91 e successive modificazioni ed integrazioni. 

9. Restano  ferme le disposizioni  normative di  settore che  prevedono  modalità e termini specifici per l'inizio dell'attività e per l'adozione da parte dell’Amministrazione competente di provvedimenti  di divieto  di  prosecuzione  dell'attività e di rimozione dei suoi effetti. 

|

Art. 26 - Silenzio - assenso
----------------------------

1. Qualora disposizioni normative prevedano che l'esercizio di un'attività privata sia subordinato  ad  abilitazione,  autorizzazione,  licenza, nulla  osta,  permesso,  o  ad  altro  atto  di  consenso  comunque denominato,  da  rilasciare  a  domanda dell'interessato, la domanda deve considerarsi accolta qualora non venga comunicato un   motivato   provvedimento   di   diniego   entro   il  termine   dalle   medesime   disposizioni individuato. 

2. L'assenso si perfeziona in base ad una domanda descrittiva dell'attività che, come  per la  S.C.I.A., deve  possedere  tutti  gli  elementi  essenziali,  richiesta  dalla  legge  o  da  regolamento,  per  la  verifica  della  sussistenza  dei  requisiti  e  delle condizioni necessarie per l'esercizio dell'attività stessa. 

3. Quando sia prescritto il versamento di un contributo o di una tassa in relazione all'emanazione di un provvedimento, questi vanno corrisposti successivamente alla  formazione  del  silenzio  assenso. 
L'interessato  provvede  direttamente  al  versamento nella misura che risulti dovuta per legge. Il versamento della tassa e del contributo in misura inesatta non priva di efficacia il silenzio-assenso. 

4. Il  responsabile  del  procedimento  verifica  la  sussistenza  dei  presupposti  e  dei  requisiti  di  legge  e,  ove  accerti  la  loro  mancanza  o  non  rispondenza, prima  della    formale adozione di un provvedimento negativo, comunica tempestivamente  all'interessato  i  motivi  che  ostano  all'accoglimento  della  domanda. Entro il termine di  dieci  giorni dal ricevimento della comunicazione, gli  istanti  hanno  il  diritto  di  presentare  per  iscritto  le  loro  osservazioni, eventualmente corredate da documenti. La comunicazione interrompe i termini per concludere il procedimento, che iniziano nuovamente a decorrere dalla data di presentazione delle osservazioni o, in mancanza, dalla scadenza   del   termine per la loro presentazione. Dell'eventuale   mancato accoglimento di tali osservazioni è data ragione nella   motivazione   del   provvedimento finale. 

5. Nel caso in  cui l'atto di assenso si sia illegittimamente formato, il responsabile del procedimento provvede: 

   a) ad  indicare,  quando  ciò  sia  possibile, i  termini  entro  i  quali  l'interessato  può  sanare i vizi dell'attività e conformarsi alla normativa vigente; 
   
   b) annullare l’assenso illegittimamente formatosi, disponendo il divieto di prosecuzione dell'attività e la rimozione dei suoi effetti. 
   
6. È fatto comunque salvo il potere dell'amministrazione di assumere determinazioni in via di autotutela ai sensi del combinato disposto degli articoli 21-quinquies e 21-nonies, L. 241/90 e s.m.i., e dell’art. 37, L.r. 10/91 e successive modificazioni ed integrazioni.

|

Art. 27   Comunicazione all’Amministrazione
-------------------------------------------

1. Nella comunicazione riferita ad attività liberalizzate in base a specifica normativa, l’interessato  è  tenuto  a  dichiarare  solo  gli  elementi  indispensabili  a  qualificare  il  tipo  di  attività  posta  in  essere,  al  fine  di  consentire  all’Amministrazione  le  opportune valutazioni degli interessi pubblici coinvolti. 
   
2. Nel  caso  in  cui  la  comunicazione  riguardi  un  mutamento  nelle  modalità  di  svolgimento   di   attività   precedentemente   autorizzata, l’interessato è tenuto a esplicitare  solo  gli  effetti  sulle  modalità di  esecuzione  dell’attività  al  fine  di  consentire  all’Amministrazione  le  opportune  valutazioni  degli  interessi  pubblici  coinvolti. 
   
3. Il  responsabile  del  procedimento,  motivando  adeguatamente,  anche  attraverso  accordi di tipo informale, può richiedere la specificazione di ulteriori elementi che non siano in suo possesso o che non possa acquisire automaticamente. 


|

Art. 28 - Disciplina dei procedimenti per la concessione di benefici
--------------------------------------------------------------------

1. La concessione di benefici economici o comunque di forme di sostegno economico a persone ed  enti pubblici e privati è effettuata nel rispetto dei  seguenti  criteri  generali: 

   a) inerenza dell’attività dei soggetti privati alle finalità istituzionali dell’Amministrazione; 

   b) coerenza del quadro progettuale proposto con le linee prioritarie definite dall’Amministrazione per ciascun ambito particolare di intervento. 
   
2. La disciplina per la concessione dei benefici può essere integrata da disposizioni di altri  regolamenti, illustrative di criteri  particolari inerenti a determinati  settori  dell’attività. 3.La concessione di benefici o comunque di forme di sostegno economico a soggetti privati è disciplinata  con  specifico regolamento,  esplicitante  i criteri  per le  erogazioni e  finalizzato a valorizzare  le  interazioni tra l’Amministrazione e tali soggetti in termini di piena attuazione del principio di sussidiarietà.
